# Mercimek Çorbası #

Yemek yapmaya uzak kişiler ya da hazır çorba tüketen kişiler için çorba yapma fikri biraz ürkütücü olabilir, fakat bir çok çorba aslen oldukça kolay bir şekilde yapılabiliyor. (Çoğunun tarifinin birbirlerine çok benzer olduğunu söyleyebilirim) Bu tarif ile el blenderına sahip kişiler süzme mercimek çorbası kıvamını yakalayabileceklerken, olmayanlar ise, taneli, hafiften yemeğe benzeyen kıvamda bir çorba yapabilecekler.

Afiyet olsun!

Zorluk seviyesi: ★★★★☆☆☆☆☆☆

## İçindekiler ##

- [Tanımlar](#tanimlar)
- [Malzemeler](#malzemeler)
- [Alet Edavat](#alet-edavat)
- [Ön Hazırlık](#on-hazirlik)
- [Yapılışı](#yapilisi)

## Tanımlar ##

**Tutam :** Baş parmağınız, işaret ve orta parmağınızı bir araya getirmek sureti ile tutabileceğiniz ölçeğe tutam denir.

## Malzemeler ##

- Sıvı ayçiçek yağı - Yarım çay bardağı
- Patates - 2 adet, orta boy
- Havuç - 1 adet
- Soğan - 1 adet, orta boy
- Kırmızı mercimek - 1 çorba kasesi
- Pirinç - 1/4 çorba kasesi
- Margarin - 1 yemek kaşığı
- Nane - 1 tutam
- Kırmızı pul biber - 1 tutam
- Kekik - 1 tutam
- Tuz - 1 tutam
- Su

## Alet Edavat ##

- Kesme tahtası
- Bıçak
- Meyve/Sebze soyacağı°
- Çay bardağı
- Yemek kaşığı
- Çorba kasesi
- Tencere°°
- Tahta yemek kaşığı°°°
- El blenderı°°°°
- Küçük bir tava°°

_° Alternatif olarak [şu eldivenler](http://www.gittigidiyor.com/arama/?k=patates+soyma+eldiveni) de kullanılabilir_  
_°° Çelik ya da teflon tercih sebebi_  
_°°° Tencere teflon ise özellikle tahta olmasına dikkat edin_  
_°°°° Süzme mercimek kıvamı için olmazsa olmaz_

## Ön hazırlık ##

Patatesleri ve havucu güzelce yıkayıp, kabuklarını soyun. Büyük ihtimal kabuklarını soyarken tekrar kirleneceği için, soyduktan sonra tekrar yıkayın. Soğanın kabuğunu soyun, gerekirse yıkayın da. Kırmızı mercimeği ve pirinci bir kapta birleştirip, üzeri bir parmak geçecek şekilde su koyun. Karıştırdığınızda suyun bulandığını göreceksiniz. İyice karıştırdıktan sonra bulanan suyu döküp yeniden su doldurun. Karıştırmanız neticesinde suyun bulanmadığını ya da çok az bulandığını görene kadar bu işleme devam edin.

## Yapılışı ##

Kesme tahtası üzerinde havuçları dilimleyip, patatesleri küp küp doğrayın. Malzememiz az olduğundan kesme tahtası üzerindeki alan bu işlemler için yetecektir. Dilimlenmiş/doğranmış malzemeyi tahtanın üzerinde sonra kullanmak üzere bırakın.

Tencereyi ocağa koyup altını yakın. Sıvı yağı tencereye dökün. Kesme tahtası üzerinde bulunan malzemeleri tencereye ekleyin ve bir dakika kadar iyice karıştırın. Mercimek, pirinç karışımını ekleyin, soğanı da bütün olarak tencereye koyun ve tencereye malzemenin üzerine 2 parmak geçecek kadar su doldurun. Bir iki tur karıştırın (malzemenin dibe yapışmadığından emin olun) ve kaynamaya bırakın. Kaynadığında tuz ekleyip karıştırın. Mercimekler ortalarından ayrılana kadar kaynamasına izin verin ve sonra altını kapatın. Çorbanın içinden soğanı alın.

El Blender'ını, tanecik kalmayana kadar çorbanın içinde çalıştırın. Çorbanızı bu haliyle de içebilirsiniz fakat biraz baharat tadı lezzetini artıracaktır. Küçük tavanın içine margarini koyun, kısık ateşte tamamen eritin. Eridiğinde nane, kırmızı pu biber ve kekik ekleyin. Baharatların yanmamasına özen göstererek ateşte biraz tutun. Oluşan karışımı ateşten alın ve çorbanıza katın. Kızgın yağ ile işlem yapacağınız için dikkatli olun, sıçrayabilir.

Çorbanız hazır, afiyetle yiyebilirsiniz.
